> https://vodiy.ua/pdr/10/

[10.1](https://vodiy.ua/pdr/10/#101 "постійне посилання")

Перед початком руху, перестроюванням та будь-якою зміною напрямку руху водій повинен переконатися, що це буде безпечним і не створить перешкод або небезпеки іншим учасникам руху.

Перед початком руху ви повинні подивитись у дзеркала заднього виду і надати перевагу автомобіля, що наближається позаду.

![](Автошкола/ПДР/Картинки/10-1-26.jpg)

[10.2](https://vodiy.ua/pdr/10/#102 "постійне посилання")

Виїжджаючи на дорогу з житлової зони, дворів, місць стоянки, автозаправних станцій та інших прилеглих територій, водій повинен перед проїзною частиною чи тротуаром дати дорогу пішоходам і транспортним засобам, що рухаються по ній, а з’їжджаючи з дороги — велосипедистам і пішоходам, напрямок руху яких він перетинає.

Водій зеленого автомобіля виїжджає з житлової зони та повинен дати дорогу пішоходу і синьому автомобілю.

![](Автошкола/ПДР/Картинки/2805_.jpg)

[10.3](https://vodiy.ua/pdr/10/#103 "постійне посилання")

У разі перестроювання водій повинен дати дорогу транспортним засобам, що рухаються в попутному напрямку по тій смузі, на яку він має намір перестроїтися.

Водій зеленого автомобіля має намір виконати перестроювання на смугу руху ліворуч. Оскільки по цій смузі рухається інший автомобіль, потрібно дати йому дорогу і виконати перестроювання переконавшись у тому, що це не змусить водія жовтого автомобіля змінити напрямок або зменшити швидкість руху для уникнення зіткнення.

![](Автошкола/ПДР/Картинки/2815_.jpg)

За одночасного перестроювання транспортних засобів, що рухаються в одному напрямку, водій, який знаходиться ліворуч, повинен дати дорогу транспортному засобу, що знаходиться праворуч.

Обидва водії мають намір виконати перестроювання одночасно. Водій зеленого автомобіля повинен дати дорогу червоному автомобілю, який знаходиться від нього праворуч.

![](Автошкола/ПДР/Картинки/2816_.jpg)

[10.4](https://vodiy.ua/pdr/10/#104 "постійне посилання")

Перед поворотом праворуч та ліворуч, у тому числі в напрямку головної дороги, або розворотом водій повинен завчасно зайняти відповідне крайнє положення на проїзній частині, призначеній для руху в цьому напрямку

Водій має намір виконати поворот праворуч, але він не зайняв крайнє праве положення на проїзній частині перед виконанням маневру. У цій ситуації необхідно вимкнути покажчик повороту і продовжити рух прямо.

![](Автошкола/ПДР/Картинки/432_.jpg)

На дорозі зі смугою для маршрутних транспортних засобів водій повинен виконати виїзд на цю смугу у зоні переривчастої лінії розмітки для виконання повороту за траєкторією «2».

![](Автошкола/ПДР/Картинки/819_.jpg)

крім випадків, коли здійснюється поворот у разі в’їзду на перехрестя, де організовано круговий рух

Виконати виїзд на перехрестя з круговим рухом дозволяється з будь-якої смуги. Тому обидва водії правильно зайняли положення на проїзній частині.

![](Автошкола/ПДР/Картинки/403_.jpg)

напрямок руху визначено дорожніми знаками чи дорожньою розміткою або рух можливий лише в одному напрямку, установленому конфігурацією проїзної частини, дорожніми знаками чи розміткою.

Автомобілі рухаються дорогою з одностороннім рухом, а дорожній знак [4.2](https://vodiy.ua/znaky/4/4.2/) ![4.2 "Рух праворуч"](Автошкола/ПДР/Картинки/4.2_!Рух_праворуч.png)визначає, що продовжити рух на перехресті дозволяється тільки в одному напрямку — праворуч. Тобто, по обох проїзним частинам рух можливий тільки в одному напрямку. В такому випадку, виконати поворот дозволяється як з правої, так і з лівої смуги. Відповідно, обидва водії зайняли положення для повороту праворуч без порушення ПДР.

![](Автошкола/ПДР/Картинки/404_.jpg)

Водій, що виконує поворот ліворуч або розворот поза перехрестям з відповідного крайнього положення на проїзній частині даного напрямку, повинен дати дорогу зустрічним транспортним засобам, а при виконанні цих маневрів не з крайнього лівого положення на проїзній частині — і попутним транспортним засобам. Водій, що виконує поворот ліворуч, повинен дати дорогу попутним транспортним засобам, які рухаються попереду нього і виконують розворот.

За наявності трамвайної колії посередині проїзної частини водій нерейкового транспортного засобу, що виконує поворот ліворуч або розворот поза перехрестям, повинен дати дорогу трамваю.

[10.5](https://vodiy.ua/pdr/10/#105 "постійне посилання")

Поворот необхідно виконувати так, щоб при виїзді з перехрещення проїзних частин транспортний засіб не опинився на смузі зустрічного руху, а у разі повороту праворуч слід рухатися ближче до правого краю проїзної частини.

Водій автомобіля повинен виконати поворот праворуч за траєкторією «2». Виїжджаючи на другу смугу за траєкторією «1» водій може спричинити аварійну обстановку, оскільки буде перешкодою для автомобілів, що рухаються по цій смузі з вищою швидкістю.

![](Автошкола/ПДР/Картинки/820_.jpg)

Виїзд з перехрестя, де організовано круговий рух, може здійснюватися з будь-якої смуги, якщо напрямок руху не визначено дорожніми знаками чи розміткою і це не створить перешкод транспортним засобам, що рухаються в попутному напрямку праворуч.

Оскільки на перехресті з круговим рухом виїзд може здійснюватись з будь-якої смуги, обидва водії здійснюють виконання повороту без порушення ПДР.

![](Автошкола/ПДР/Картинки/410_.jpg)

[10.6](https://vodiy.ua/pdr/10/#106 "постійне посилання")

Якщо транспортний засіб через свої габарити або інші причини не може виконати поворот чи розворот з відповідного крайнього положення, дозволяється відступити від вимог пункту [10.4](https://vodiy.ua/pdr/10/#104) цих Правил, якщо це не суперечить вимогам заборонних чи наказових дорожніх знаків, дорожньої розмітки та не створить небезпеки чи перешкод іншим учасникам руху. У разі потреби, для забезпечення безпеки дорожнього руху, слід звернутися за допомогою до інших осіб.

[10.7](https://vodiy.ua/pdr/10/#107 "постійне посилання")

Розворот забороняється:

| **a)** | на залізничних переїздах;  Водієві забороняється виконати розворот за вказаною траєкторією, оскільки правила забороняють виконання розвороту безпосередньо на залізничному переїзді.  ![](Автошкола/ПДР/Картинки/20-31.jpg) |
| --- | --- |
| **б)** | на мостах, шляхопроводах, естакадах і під ними;  Виконуючи розворот на шляхопроводі, водій червоного автомобіля порушує вимоги Правил. Водій білого автомобіля не порушує ПДР, оскільки виконує розворот за шляхопроводом, а не під ним.  ![](Автошкола/ПДР/Картинки/419_.jpg) |
| **в)** | у тунелях;  Рухаючись у тунелі, водії не мають права виконати розворот.  ![](Автошкола/ПДР/Картинки/638_.jpg) |
| **г)** | за видимості дороги менше 100 м хоча б в одному напрямку;  На цій ділянці дороги з обмеженою оглядовістю водієві слід утриматись від виконання розвороту для уникнення можливого зіткнення із зустрічними транспортними засобами.  ![](Автошкола/ПДР/Картинки/422__.jpg) |
| **ґ)** | на пішохідних переходах і ближче 10 м від них з обох боків, крім випадку дозволеного розвороту на перехресті;  Водієві дозволяється виконати розворот лише за траєкторією «1», оскільки розворот забороняється на пішохідних переходах (траєкторія «2») і ближче ніж за 10 метрів до них (траєкторія «3»).  ![](Автошкола/ПДР/Картинки/425__.jpg) |
| **д)** | на автомагістралях, а також на дорогах для автомобілів, за винятком перехресть і місць, позначених дорожніми знаками [5.29](https://vodiy.ua/znaky/5/5.29/) ![5.29 "Місце для розвороту"](Автошкола/ПДР/Картинки/5.29_!Місце_для_розвороту.png) та [5.30](https://vodiy.ua/znaky/5/5.30/) ![5.30 "Зона для розвороту"](Автошкола/ПДР/Картинки/5.30_!Зона_для_розвороту.png).  Розворот у технологічному розриві розділювальної смуги на автомагістралі є порушенням ПДР. Такий маневр є небезпечним, оскільки позаду, а також назустріч на великій швидкості можуть рухатись інші транспортні засоби.  ![](Автошкола/ПДР/Картинки/10-76.jpg) |

[10.8](https://vodiy.ua/pdr/10/#108 "постійне посилання")

Якщо в місці з’їзду з дороги є смуга гальмування, водій, який має намір повернути на іншу дорогу, повинен своєчасно перестроїтися на цю смугу і знижувати швидкість тільки на ній.

Оскільки праворуч знаходиться смуга гальмування, водій повинен перестроїтися і зменшувати швидкість на ній перед виконанням повороту праворуч. Таким чином, він не буде створювати перешкод транспортним засобам, що рухаються позаду нього з вищою швидкістю.

![](Автошкола/ПДР/Картинки/1428_.jpg)

Якщо в місці в’їзду на дорогу є смуга розгону, водій має рухатися по ній і вливатися в транспортний потік, даючи дорогу транспортним засобам, що рухаються цією дорогою.

У місцях злиття транспортних потоків водій повинен «вливатися» у потік на швидкості, що суттєво не відрізняється від швидкості транспортних засобів потоку. Саме для цього у місцях з інтенсивним або швидкісним рухом будують смуги розгону.

![](Автошкола/ПДР/Картинки/435_.jpg)

[10.9](https://vodiy.ua/pdr/10/#109 "постійне посилання")

Під час руху транспортного засобу заднім ходом водій не повинен створювати небезпеки чи перешкод іншим учасникам руху. Для забезпечення безпеки руху він у разі потреби повинен звернутися за допомогою до інших осіб.

Автомобіль, за своєю конструкцією, створений для руху вперед. Рухаючись заднім ходом водій має значно гіршу оглядовість через дзеркала заднього виду, а також «мертві зони» у яких можуть знаходитись інші учасники дорожнього руху або перешкоди. Якщо неможливо уникнути руху заднім ходом, то найбільш безпечно звернутись по допомогу до інших осіб, які будуть направляти транспортний засіб знаходячись за його межами.

[10.10](https://vodiy.ua/pdr/10/#1010 "постійне посилання")

Забороняється рух транспортних засобів заднім ходом на автомагістралях, дорогах для автомобілів, залізничних переїздах, пішохідних переходах, перехрестях, мостах, шляхопроводах, естакадах, у тунелях, на в’їздах і виїздах з них, а також на ділянках доріг з обмеженою оглядовістю чи недостатньою видимістю.

Згідно з вимогами цього пункту, водієві забороняється здійснювати рух заднім ходом на автомагістралі.

![](Автошкола/ПДР/Картинки/10-73.jpg)

Водієві забороняється виїжджати на залізничний переїзд заднім ходом. У разі необхідності продовжити рух у зворотному напрямку, потрібно виконати розворот за межами переїзду і продовжити рух вперед.

![](Автошкола/ПДР/Картинки/3276_.jpg)

Водіям автобуса та чорного автомобіля забороняється рух заднім ходом. Зверніть увагу, Правила містять заборону руху заднім ходом на мостах, шляхопроводах та естакадах, але не забороняють рух заднім ходом під ними. Тому, в умовах достатньої оглядовості водієві синього автомобіля рух заднім ходом дозволяється.

![](Автошкола/ПДР/Картинки/692_.jpg)

Водієві забороняється виконувати рух заднім ходом у тунелях.

![](Автошкола/ПДР/Картинки/442_.jpg)

Водієві забороняється рух заднім ходом в умовах недостатньої видимості (це видимість менше ніж 300 метрів в умовах дощу, снігопаду, туману), оскільки водій, що виконує рух заднім ходом і ті водії, що можуть наближатись до нього ззаду, можуть не встигнути помітити один одного вчасно, що призведе до ДТП.

![](Автошкола/ПДР/Картинки/444_.jpg)

Дозволяється рух заднім ходом на дорогах з одностороннім рухом за умови дотримання вимог пункту [10.9](https://vodiy.ua/pdr/10/#109) цих Правил та неможливості під’їхати до об’єкта іншим чином.

[10.11](https://vodiy.ua/pdr/10/#1011 "постійне посилання")

У разі коли траєкторії руху транспортних засобів перетинаються, а черговість проїзду не обумовлена цими Правилами, дати дорогу повинен водій, до якого транспортний засіб наближається з правого боку.

Дати дорогу повинен дати водій жовтого автомобіля, оскільки червоний автомобіль наближається до нього з правого боку.

![](Автошкола/ПДР/Картинки/445_.jpg)