> https://vodiy.ua/pdr/18/

[18.1](https://vodiy.ua/pdr/18/#181 "постійне посилання")

Водій транспортного засобу, що наближається до нерегульованого пішохідного переходу, на якому перебувають пішоходи, повинен зменшити швидкість, а в разі потреби зупинитися, щоб дати дорогу пішоходам, для яких може бути створена перешкода чи небезпека.

Перед небезпечними нерегульованими пішохідними переходами можуть встановлюватись світлофори з двома жовтими миготливими сигналами, які додатково попереджають водіїв про небезпеку. Розмітка [1.14.2](https://vodiy.ua/rozmitka/1/1.14.2/) ![Розмітка 1.14.2](https://vodiy.ua/media/uploads/marking/1.14.2.png) позначає нерегульований пішохідний перехід у місцях з підвищеною вірогідністю виникнення дорожньо-транспортних пригод.

![](https://vodiy.ua/media/questions/051_.jpg)

[18.2](https://vodiy.ua/pdr/18/#182 "постійне посилання")

На регульованих пішохідних переходах і перехрестях при сигналі світлофора чи регулювальника, що дозволяє рух транспортним засобам, водій повинен дати дорогу пішоходам, які закінчують перехід проїзної частини відповідного напрямку руху і для яких може бути створена перешкода чи небезпека.

Для водія автомобіля увімкнувся зелений сигнал світлофора. Він не повинен розпочинати рух поки пішохід не закінчить перехід проїзної частини.

![](https://vodiy.ua/media/questions/773_.jpg)

[18.3](https://vodiy.ua/pdr/18/#183 "постійне посилання")

Проїжджаючи повз пішоходів, які не встигли закінчити перехід проїзної частини та вимушено перебувають на острівці безпеки або лінії, що розділяє транспортні потоки протилежних напрямків, водії повинні дотримуватись безпечного інтервалу.

Острівець безпеки (позначений розміткою [1.16.4](https://vodiy.ua/rozmitka/1/1.16.4/) ![Розмітка 1.16.4](https://vodiy.ua/media/uploads/marking/1.16.4.png)) створює захисний простір між пішоходом і транспортними засобами.

![](https://vodiy.ua/media/questions/837_.jpg)

[18.4](https://vodiy.ua/pdr/18/#184 "постійне посилання")

Якщо перед нерегульованим пішохідним переходом зменшує швидкість чи зупинився транспортний засіб, водії інших транспортних засобів, що рухаються по сусідніх смугах, повинні зменшити швидкість, а в разі потреби зупинитися і можуть продовжити (відновити) рух лише переконавшись, що на пішохідному переході немає пішоходів, для яких може бути створена перешкода чи небезпека.

Автобус створює обмежену оглядовість. Увімкнені сигнали гальмування вказують на те, що він зупиняється перед пішохідним переходом.

У такому випадку, Ви повинні розпочати гальмування, навіть якщо не бачите пішохода, і приготуватись зупинитись перед пішохідним переходом для надання переваги у русі пішоходу.

![](https://vodiy.ua/media/questions/838_.jpg)

[18.5](https://vodiy.ua/pdr/18/#185 "постійне посилання")

У будь-якому місці водій повинен пропустити пішоходів з порушенням зору, які подають сигнал тростиною білого кольору, спрямованою вперед.

Пішохід з порушенням зору має перевагу при переході проїзної частини, а водії зобов’язані зупинитись і пропустити його.

![](https://vodiy.ua/media/questions/842_.jpg)

[18.6](https://vodiy.ua/pdr/18/#186 "постійне посилання")

Забороняється в'їжджати на пішохідний перехід, якщо за ним утворився затор, який змусить водія зупинитися на цьому переході.

[18.7](https://vodiy.ua/pdr/18/#187 "постійне посилання")

Водії повинні зупинитися перед пішохідним переходом на сигнал, передбачений підпунктом «в» пункту [8.8](https://vodiy.ua/pdr/8/#88) цих Правил, якщо така вимога надійшла від членів шкільного патруля, загону юних інспекторів руху, відповідним чином екіпірованих, або осіб, що супроводжують групи дітей, і дати дорогу дітям, які переходять проїзну частину дороги.

[18.8](https://vodiy.ua/pdr/18/#188 "постійне посилання")

Водій транспортного засобу повинен зупинитися, щоб дати дорогу пішоходам, які йдуть з боку відчинених дверей до (або від) трамвая, що стоїть на зупинці, якщо посадка чи висадка проводиться з проїзної частини, чи посадкового майданчика, розміщеного на ній.

Продовжувати рух дозволяється лише тоді, коли пішоходи залишать проїзну частину та у трамвая зачиняться двері.

Ви зобов'язані зупинитись, щоб пропустити пішоходів, які здійснюють посадку/висадку з трамвая.

![](https://vodiy.ua/media/questions/846_.jpg)

[18.9](https://vodiy.ua/pdr/18/#189 "постійне посилання")

Наближаючись до транспортного засобу з розпізнавальним знаком ![Розпізнавальний знак "Діти"](https://vodiy.ua/media/uploads/8.3.png) «Діти», що зупинився з увімкненими проблисковими маячками оранжевого кольору та (або) аварійною світловою сигналізацією, водії транспортних засобів, що рухаються по суміжній смузі, повинні зменшити швидкість, а в разі потреби зупинитися, щоб уникнути наїзду на дітей.

Водії повинні пам’ятати, що діти є непередбачуваними, а автобус, через свої габарити, створює обмежену оглядовість. Продовжити рух необхідно максимально обережно і бути готовим до раптової появи дітей на проїзній частині.

![](https://vodiy.ua/media/questions/849__.jpg)