> https://vodiy.ua/pdr/19/

[19.1](https://vodiy.ua/pdr/19/#191 "постійне посилання")

У темну пору доби та в умовах недостатньої видимості незалежно від ступеня освітлення дороги, а також у тунелях на транспортному засобі, що рухається, повинні бути ввімкнені такі світлові пристрої:

| **a)** | на всіх механічних транспортних засобах — фари ближнього (дальнього) світла; |
| --- | --- |
| **б)** | на мопедах (велосипедах) і гужових возах (санях) — фари або ліхтарі; |
| **в)** | на причепах та транспортних засобах, що буксируються, — габаритні ліхтарі. |

**Примітка.** В умовах недостатньої видимості на механічних транспортних засобах дозволяється замість фар ближнього (дальнього) світла ввімкнути протитуманні фари.

Темною порою доби вважається час після заходу і до сходу сонця. Рухаючись в умовах зображених на малюнку, водій повинен увімкнути ближнє світло фар, навіть якщо у сутінках дорога проглядається на достатній відстані.

![](https://vodiy.ua/media/questions/1100_.jpg)

[19.2](https://vodiy.ua/pdr/19/#192 "постійне посилання")

Дальнє світло слід перемикати на ближнє не менш як за **250** м до зустрічного транспортного засобу, а також тоді, коли воно може засліпити інших водіїв, зокрема тих, що рухаються в попутному напрямку.

Світло необхідно перемикати та на більшій відстані, якщо водій зустрічного транспортного засобу періодичним перемиканням світла фар покаже потребу в цьому.

[19.3](https://vodiy.ua/pdr/19/#193 "постійне посилання")

У разі погіршення видимості в напрямку руху, викликаного світлом фар зустрічних транспортних засобів, водій повинен зменшити швидкість до такої, яка б не перевищувала безпечної за умовами фактичної видимості дороги в напрямку руху, а в разі засліплення — зупинитися, не змінюючи смуги руху, і увімкнути аварійну світлову сигналізацію. Відновлення руху дозволяється лише після того, як пройдуть негативні наслідки засліплення.

[19.4](https://vodiy.ua/pdr/19/#194 "постійне посилання")

Під час зупинки на дорозі в темну пору доби та в умовах недостатньої видимості на транспортному засобі мають бути ввімкнені габаритні або стоянкові ліхтарі, а при вимушеній зупинці додатково — аварійна світлова сигналізація.

В умовах недостатньої видимості дозволяється додатково увімкнути ближнє світло або протитуманні фари та задні протитуманні ліхтарі.

Якщо габаритні ліхтарі несправні, транспортний засіб слід прибрати за межі дороги, а якщо це неможливо, його необхідно позначити відповідно до вимог пунктів [9.10](https://vodiy.ua/pdr/9/#910) і [9.11](https://vodiy.ua/pdr/9/#911) цих Правил.

Увімкнення світлових приладів зробить транспортний засіб більш помітним і зменшить ризик отримати удар ззаду.

[19.5](https://vodiy.ua/pdr/19/#195 "постійне посилання")

Протитуманні фари можна використовувати в умовах недостатньої видимості як окремо, так і з ближнім або дальнім світлом фар, а в темну пору доби на неосвітлених ділянках доріг — лише разом з ближнім або дальнім світлом фар.

[19.6](https://vodiy.ua/pdr/19/#196 "постійне посилання")

Фарою-прожектором і фарою-шукачем можуть користуватися лише водії оперативних транспортних засобів під час виконання службових завдань, вживши заходів для того, щоб не засліплювати інших учасників дорожнього руху.

[19.7](https://vodiy.ua/pdr/19/#197 "постійне посилання")

Забороняється підключати задні протитуманні ліхтарі до сигналів гальмування.

Задні протитуманні ліхтарі мають червоний колір, як і сигнали гальмування. Вони дуже яскраві, тому у темний час доби, при раптовому включенні під час гальмування, можуть засліпити водія, що рухається позаду на невеликій відстані.

[19.8](https://vodiy.ua/pdr/19/#198 "постійне посилання")

Знак автопоїзда, встановлений згідно з вимогами підпункту «**а**» пункту [30.3](https://vodiy.ua/pdr/30/#303) цих Правил, повинен бути постійно увімкнений під час руху, а в темну пору доби або в умовах недостатньої видимості — і під час вимушеної зупинки, зупинки чи стоянки на дорозі.

Знак автопоїзда – це три сигнали, що розміщуються на даху транспортного засобу. Ці сигнали є попереджувальними та вмикаються для привертання уваги інших водіїв на вантажних автомобілях і колісних тракторах (класу 1.4 т і вище) з причепами, а також на зчленованих автобусах і тролейбусах.

![](https://vodiy.ua/media/questions/882_.jpg)

[19.9](https://vodiy.ua/pdr/19/#199 "постійне посилання")

Задній протитуманний ліхтар дозволяється використовувати виключно в умовах недостатньої видимості як у світлу, так і в темну пору доби.