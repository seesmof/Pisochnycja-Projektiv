> https://vodiy.ua/pdr/4/

[4.1](https://vodiy.ua/pdr/4/#41 "постійне посилання")

Пішоходи повинні рухатися по тротуарах і пішохідних доріжках, тримаючись правого боку.

Якщо немає тротуарів, пішохідних доріжок або пересуватися по них неможливо, пішоходи можуть рухатися велосипедними доріжками, тримаючись правого боку і не утруднюючи рух на велосипедах, або в один ряд узбіччям, тримаючись якомога правіше, а у разі його відсутності або неможливості рухатися по ньому — по краю проїзної частини назустріч руху транспортних засобів. При цьому треба бути обережним і не заважати іншим учасникам дорожнього руху.

Понад 43% осіб, що гинуть у ДТП є пішоходами й велосипедистами. Тротуари, велосипедні доріжки та узбіччя не призначені для руху автомобілів, а тому рух по них пішоходів є більш безпечним, ніж по проїзній частині.

Якщо ж немає узбіччя чи тротуару, рухатись по проїзній частині пішоходам потрібно з особливою обережністю, а водіям – дотримуватись безпечного інтервалу.

[4.2](https://vodiy.ua/pdr/4/#42 "постійне посилання")

Пішоходи, які переносять громіздкі предмети, або особи, які пересуваються в кріслах колісних без двигуна, ведуть мотоцикл, велосипед чи мопед, везуть санки, візок тощо, якщо їх рух тротуарами, пішохідними чи велосипедними доріжками або узбіччями створює перешкоди для інших учасників руху, можуть рухатися по краю проїзної частини в один ряд.

[4.3](https://vodiy.ua/pdr/4/#43 "постійне посилання")

За межами населених пунктів пішоходи, які рухаються узбіччям чи краєм проїзної частини, повинні йти назустріч руху транспортних засобів.

Особи, які рухаються узбіччям чи краєм проїзної частини в кріслах колісних без двигуна, ведуть мотоцикл, мопед або велосипед, повинні пересуватися в напрямку руху транспортних засобів.

[4.4](https://vodiy.ua/pdr/4/#44 "постійне посилання")

У темну пору доби та в умовах недостатньої видимості пішоходи, які рухаються проїзною частиною чи узбіччям, повинні використовувати світлоповертальні елементи (стрічку, наклейку, жилет тощо) або бути в одязі, який має світлоповертальні елементи (змінено 11.11.2020).

Наявність світловідбивних елементів на одязі значно підвищує безпеку дорожнього руху, оскільки таких пішоходів водій здатен помітити на значно більшій відстані, а значить, вчасно зменшити швидкість, збільшити бічний інтервал або зупинитись.

[4.5](https://vodiy.ua/pdr/4/#45 "постійне посилання")

Рух організованих груп людей по дорозі дозволяється тільки в напрямку руху транспортних засобів колоною не більш як по чотири особи в ряду за умови, що колона не займає більш ніж половину ширини проїзної частини одного напрямку руху. Попереду і позаду колони на відстані 10–15 м з лівого боку повинні бути супровідники з червоними прапорцями, а у темну пору доби та в умовах недостатньої видимості — із засвіченими ліхтарями: спереду — білого кольору, позаду — червоного.

Рух організованих груп людей не повинен наражати на небезпеку їх самих та інших учасників дорожнього руху. Супровідники та особи, що рухаються по проїзній частини повинні добре себе виділити за допомогою яскравих елементів одягу зі смужками зі світловідбивного матеріалу.

[4.6](https://vodiy.ua/pdr/4/#46 "постійне посилання")

Організовані групи дітей дозволяється водити тільки по тротуарах і пішохідних доріжках, а коли їх немає — по узбіччю дороги у напрямку руху транспортних засобів колоною, але тільки у світлу пору доби та лише в супроводі дорослих.

[4.7](https://vodiy.ua/pdr/4/#47 "постійне посилання")

Пішоходи повинні переходити проїзну частину по пішохідних переходах, у тому числі підземних і надземних, а у разі їх відсутності — на перехрестях по лініях тротуарів або узбіч.

[4.8](https://vodiy.ua/pdr/4/#48 "постійне посилання")

Якщо в зоні видимості немає переходу або перехрестя, а дорога має не більше трьох смуг руху для обох його напрямків, дозволяється переходити її під прямим кутом до краю проїзної частини в місцях, де дорогу добре видно в обидва боки, і лише після того, як пішохід упевниться у відсутності небезпеки.

[4.9](https://vodiy.ua/pdr/4/#49 "постійне посилання")

У місцях, де рух регулюється, пішоходи повинні керуватися сигналами регулювальника або світлофора.

Незнання ПДР, у тому числі сигналів регулювальника, не звільняє пішоходів від відповідальності. Сигнали регулювальника ми розглянемо у [розділі 8](https://vodiy.ua/pdr/8/) ПДР.

У таких місцях пішоходи, які не встигли закінчити перехід проїзної частини дороги одного напрямку, повинні перебувати на острівці безпеки або лінії, що розділяє транспортні потоки протилежних напрямків, а у разі їх відсутності — на середині проїзної частини та можуть продовжити перехід лише тоді, коли це буде дозволено відповідним сигналом світлофора чи регулювальника та переконаються в безпеці подальшого руху.

Острівці безпеки створюються конструктивно або за допомогою розмітки для створення захисного простору для пішоходів, які не встигли перейти дорогу і вимушено зупинились в очікуванні дозвільного сигналу світлофора.

![](Автошкола/ПДР/Картинки/837_.jpg)

[4.10](https://vodiy.ua/pdr/4/#410 "постійне посилання")

Перед виходом на проїзну частину з-за транспортних засобів, що стоять, та будь-яких об’єктів, що обмежують оглядовість, пішоходи повинні впевнитись у відсутності транспортних засобів, що наближаються.

Раптова поява пішохода на проїзній частині із-за об’єктів, що затуляють оглядовість може призвести до того, що автомобіль може не встигнути загальмувати. Слід мати на увазі наступну статистику. При швидкості автомобіля, що на момент зіткнення становить 30 км/год — гинуть, приблизно, 5% пішоходів, 50 км/год — смертність досягає 45%, 65 км/год — гине до 85% пішоходів.

[4.11](https://vodiy.ua/pdr/4/#411 "постійне посилання")

Чекати транспортний засіб пішоходи повинні на тротуарах, посадкових майданчиках, а якщо вони відсутні, — на узбіччі, не створюючи перешкод для дорожнього руху.

[4.12](https://vodiy.ua/pdr/4/#412 "постійне посилання")

На трамвайних зупинках, не обладнаних посадковими майданчиками, пішоходам дозволяється виходити на проїзну частину лише з боку дверей і тільки після зупинки трамвая.

Після висадки з трамвая необхідно залишити проїзну частину не затримуючись.

Виходити на проїзну частину дозволяється лише упевнившись, що це буде безпечно. Правила вимагають у водія автомобіля зупинитись і продовжити рух лише після того, як у трамвая зачиняться двері, а пішоходи залишать проїзну частину.

![](Автошкола/ПДР/Картинки/846_.jpg)

[4.13](https://vodiy.ua/pdr/4/#413 "постійне посилання")

У разі наближення транспортного засобу з увімкненим проблисковим маячком червоного та (або) синього кольору і (або) спеціальним звуковим сигналом пішоходи повинні утриматися від переходу проїзної частини або негайно залишити її.

[4.14](https://vodiy.ua/pdr/4/#414 "постійне посилання")

Пішоходам забороняється:

| **a)** | Виходити на проїзну частину, не впевнившись у відсутності небезпеки для себе та інших учасників руху; |
| --- | --- |
| **б)** | раптово виходити, вибігати на проїзну частину, в тому числі на пішохідний перехід;  Будь-який автомобіль має гальмовий та зупинний шлях і водій може не встигнути запобігти зіткненню при раптовій появі пішохода на проїзній частини.  Пішоходи повинні упевнитись у відсутності небезпеки на кожній смузі проїзної частини, навіть якщо вони переходять дорогу по пішохідному переходу. |
| **в)** | допускати самостійний, без нагляду дорослих, вихід дітей дошкільного віку на проїзну частину; |
| **г)** | переходити проїзну частину поза пішохідним переходом, якщо є розділювальна смуга або дорога має чотири та більше смуг для руху в обох напрямках, а також у місцях, де встановлено огородження; |
| **ґ)** | затримуватися і зупинятися на проїзній частині, якщо це не пов’язано із забезпеченням безпеки дорожнього руху; |
| **д)** | рухатися по автомагістралі чи дорозі для автомобілів, за винятком пішохідних доріжок, місць стоянки та відпочинку. |

[4.15](https://vodiy.ua/pdr/4/#415 "постійне посилання")

У разі причетності пішохода до дорожньо-транспортної пригоди він повинен надати можливу допомогу потерпілим, записати прізвища та адреси очевидців, повідомити орган чи уповноважений підрозділ Національної поліції про пригоду, необхідні дані про себе і перебувати на місці до прибуття поліцейських.

За ненадання допомоги потерпілим пішохід може бути притягнений до кримінальної відповідальності за статтею 136 «Ненадання допомоги особі, яка перебуває в небезпечному для життя стані, при можливості надати таку допомогу або неповідомлення про такий стан належним установам чи особам» Кримінального кодексу України. В залежності від наслідків та віку потерпілого, покарання може бути у вигляді штрафу (від 3400 грн до 17000 грн), громадських робіт, арешту (на строк до шести місяців), обмеженні волі на строк від трьох до п'яти років або позбавленні волі на строк від двох до п'яти років.

![](Автошкола/ПДР/Картинки/1219_6.jpg)

[4.16](https://vodiy.ua/pdr/4/#416 "постійне посилання")

Пішохід має право:

| **a)** | на перевагу під час переходу проїзної частини позначеними нерегульованими пішохідними переходами, а також регульованими переходами за наявності на те відповідного сигналу регулювальника чи світлофора;  Навіть маючи перевагу у русі, пішоходи повинні переконатись у тому, що виходити на проїзну частину безпечно. Слід пам'ятати про «сліпу зону» великогабаритного транспорту, а також бути особливо обережними та уважними у темну пору доби. |
| --- | --- |
| **б)** | вимагати від органів виконавчої влади, власників автомобільних доріг, вулиць і залізничних переїздів створення умов для забезпечення безпеки дорожнього руху. |

[4.17](https://vodiy.ua/pdr/4/#417 "постійне посилання")

Особи, які рухаються в кріслах колісних, мають право:

| **a)** | рухатися по тротуарах, пішохідних або велосипедних доріжках зі швидкістю пішохода; |
| --- | --- |
| **б)** | рухатися по краю проїзної частини дороги, вулиці чи узбіччю. |

*Пункт додано Постановою КМУ від 02.12.2020 № 1192*.

[4.18](https://vodiy.ua/pdr/4/#418 "постійне посилання")

Особи, які рухаються в кріслах колісних зі швидкістю пішохода по тротуарах, пішохідних або велосипедних доріжках, мають право на переважне перетинання проїзної частини дороги по позначених пішохідних переходах. Під час руху вони повинні виконувати вимоги цих Правил, що стосуються обов’язків пішоходів і не суперечать вимогам цього розділу.

*Пункт додано Постановою КМУ від 02.12.2020 № 1192*.

[4.19](https://vodiy.ua/pdr/4/#419 "постійне посилання")

Особи, які рухаються в кріслах колісних по краю проїзної частини дороги, вулиці чи узбіччю, повинні пересуватися в напрямку руху транспортних засобів по правій крайній смузі, поворот ліворуч та розворот дозволяються на дорогах з однією смугою для руху в кожному напрямку і без трамвайної колії посередині. Під час руху вони повинні виконувати вимоги цих Правил, що стосуються обов’язків велосипедистів і не суперечать вимогам цього розділу.

*Пункт додано Постановою КМУ від 02.12.2020 № 1192*.

[4.20](https://vodiy.ua/pdr/4/#420 "постійне посилання")

Особи, які рухаються в кріслах колісних, зобов’язані:

| **a)** | використовувати технічно справні та належним чином обладнані крісла колісні; |
| --- | --- |
| **б)** | не перевозити вантажі, що заважають керуванню; |
| **в)** | не буксирувати причепи; |
| **г)** | не перевозити пасажирів. |

*Пункт додано Постановою КМУ від 02.12.2020 № 1192*.

[4.21](https://vodiy.ua/pdr/4/#421 "постійне посилання")

Крісла колісні повинні бути обладнані світловідбивними пристроями, а під час руху в темний час доби по краю проїзної частини дороги, вулиці чи узбіччю — зовнішніми світловими приладами.

*Пункт додано Постановою КМУ від 02.12.2020 № 1192*.