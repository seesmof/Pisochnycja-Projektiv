> https://vodiy.ua/pdr/8/

[8.1](https://vodiy.ua/pdr/8/#81 "постійне посилання")

Регулювання дорожнього руху здійснюється за допомогою дорожніх знаків, дорожньої розмітки, дорожнього обладнання, світлофорів, а також регулювальниками.

Сигнали регулювальника мають перевагу щодо сигналів світлофорів та дорожніх знаків. Тому, у цьому випадку, водії повинні керуватись лише сигналами регулювальника.

![](https://vodiy.ua/media/questions/060_.jpg)

[8.2](https://vodiy.ua/pdr/8/#82 "постійне посилання")

Дорожні знаки мають перевагу перед дорожньою розміткою і можуть бути постійними, тимчасовими та зі змінною інформацією.

Тимчасові дорожні знаки розміщуються на переносних пристроях, дорожньому обладнанні або закріплюються на щиті з фоном жовтого кольору і мають перевагу перед постійними дорожніми знаками.

Постійний дорожній знак [5.30](https://vodiy.ua/znaky/5/5.30/) ![5.30 "Зона для розвороту"](https://vodiy.ua/media/uploads/signs/5.30.png) дозволяє виконати розворот (напрямок «3»), забороняє поворот ліворуч (напрямок «2») і не забороняє продовжити рух прямо. Але тимчасовий дорожній знак [4.1](https://vodiy.ua/znaky/4/4.1/) ![4.1 "Рух прямо"](https://vodiy.ua/media/uploads/signs/4.1.png)має перевагу щодо постійного дорожнього знака і дозволяє продовжити рух тільки прямо. Тому водій може продовжити рух тільки у напрямку «1».

![](https://vodiy.ua/media/questions/046_.jpg)

**[8.2.1](https://vodiy.ua/pdr/8/#8210)** Дорожні знаки застосовуються відповідно до цих Правил і повинні відповідати вимогам Державного стандарту.

Форма, колір, розмір та інші технічні характеристики дорожніх знаків визначені Державним стандартом (ДСТУ 4100:2021). Також, ДСТУ встановлює правила застосування дорожніх знаків.

Дорожні знаки повинні розміщуватися таким чином, щоб їх було добре видно учасникам дорожнього руху як у світлу, так і в темну пору доби. При цьому дорожні знаки не повинні бути закриті повністю або частково від учасників дорожнього руху будь-якими перешкодами.

Дорожні знаки повинні бути видимими на відстані не менш як 100 м за напрямком руху та розміщеними не вище 6 м над рівнем проїзної частини.

За швидкості 50 км/год, автомобіль проїжджає приблизно 14 метрів кожної секунди. Відповідно, 100 метрів – приблизно за 7 секунд. Цей час потрібен водієві, щоб прийняти рішення щодо режиму руху, базуючись на вимогах дорожніх знаків, а також, для маневрування або зупинки транспортного засобу.

![](https://vodiy.ua/media/questions/1374__.jpg)

Дорожні знаки встановлюються обабіч дороги на тому її боці, що відповідає напрямку руху. Для поліпшення сприйняття дорожніх знаків вони можуть бути розміщені над проїзною частиною. Якщо дорога має більше ніж одну смугу для руху в одному напрямку, установлений обабіч дороги відповідного напрямку дорожній знак дублюється на розділювальній смузі, над проїзною частиною або на протилежному боці дороги (у разі, коли для руху в зустрічному напрямку є не більше ніж дві смуги).

Дорожні знаки розміщуються таким чином, щоб інформацію, яку вони передають, могли сприймати саме ті учасники руху, для яких вона призначена.

[8.3](https://vodiy.ua/pdr/8/#83 "постійне посилання")

Сигнали регулювальника мають перевагу перед сигналами світлофорів та вимогами дорожніх знаків і є обов’язковими для виконання.

Сигнал світлофора дозволяє рух, а сигнал регулювальника – забороняє. Водій повинен керуватись лише сигналом регулювальника і дочекатись сигналу, який дозволить продовжити подальший рух.

![](https://vodiy.ua/media/questions/278_.jpg)

Сигнали світлофорів, крім жовтого миготливого, мають перевагу перед дорожніми знаками пріоритету.

Ви маєте намір виконати поворот ліворуч. Знак [2.3](https://vodiy.ua/znaky/2/2.3/) ![2.3 "Головна дорога"](https://vodiy.ua/media/uploads/signs/2.3.png) з табличкою [7.8](https://vodiy.ua/znaky/7/7.8/) ![7.8 "Напрямок головної дороги"](https://vodiy.ua/media/uploads/signs/7.8.png) вказують напрямок головної дороги, але оскільки працює світлофор – знаки пріоритету не діють і перед виконанням повороту ліворуч ви повинні надати перевагу руху зустрічному автомобілю. Більш детально правила проїзду перехресть будуть розглянуті у розділі [16](https://vodiy.ua/pdr/16/) ПДР.

![](https://vodiy.ua/media/questions/777_.jpg)

Водії та пішоходи повинні виконувати додаткові вимоги регулювальника, навіть якщо вони суперечать сигналам світлофорів, вимогам дорожніх знаків і розмітки.

[8.4](https://vodiy.ua/pdr/8/#84 "постійне посилання")

Дорожні знаки поділяються на групи:

| **a)** | ![Попереджувальні знаки](https://vodiy.ua/media/uploads/signs/1.1.png) | [попереджувальні знаки](https://vodiy.ua/znaky/1/ "Попереждувальні знаки"). Інформують водіїв про наближення до небезпечної ділянки дороги та характер небезпеки. Під час руху по цій ділянці необхідно вжити заходів для безпечного проїзду;  ПДР та Державний стандарт визначають 58 попереджувальних дорожніх знаків. Більшість цих знаків мають трикутну форму і попереджають водія про певний вид небезпеки попереду.  Розглянемо приклад. Дорожні знаки [1.31.3](https://vodiy.ua/znaky/1/1.31.3/) ![1.31.3 "Наближення до залізничного переїзду"](https://vodiy.ua/media/uploads/signs/1.31.3.png), [1.31.6](https://vodiy.ua/znaky/1/1.31.6/) ![1.31.6 "Наближення до залізничного переїзду"](https://vodiy.ua/media/uploads/signs/1.31.6.png) попереджають водіїв про наближення до залізничного переїзду. Знак [1.28](https://vodiy.ua/znaky/1/1.28/) ![1.28 "Залізничний переїзд без шлагбаума"](https://vodiy.ua/media/uploads/signs/1.28.png) попереджає, що цей залізничний переїзд не має шлагбаума, а знак [1.29](https://vodiy.ua/znaky/1/1.29/) ![1.29 "Одноколійна залізниця"](https://vodiy.ua/media/uploads/signs/1.29.png) – про те, що це одноколійна залізниця.  ![](https://vodiy.ua/media/questions/622_.jpg) |
| --- | --- | --- |
| **б)** | ![Знаки пріоритету](https://vodiy.ua/media/uploads/signs/2.3.png) | [знаки пріоритету](https://vodiy.ua/znaky/2/ "Знаки пріоритету"). Встановлюють черговість проїзду перехресть, перехрещень проїзних частин або вузьких ділянок дороги;  Загалом, таких знаків шість. Також, у деяких країнах до знаків пріоритету відносяться знаки [1.22](https://vodiy.ua/znaky/1/1.22/) ![1.22 "Перехрещення з другорядною дорогою"](https://vodiy.ua/media/uploads/signs/1.22.png), [1.23.1](https://vodiy.ua/znaky/1/1.23.1/) ![1.23.1 "Прилягання другорядної дороги"](https://vodiy.ua/media/uploads/signs/1.23.1.png), [1.23.2](https://vodiy.ua/znaky/1/1.23.2/) ![1.23.2 "Прилягання другорядної дороги"](https://vodiy.ua/media/uploads/signs/1.23.2.png), [1.23.4](https://vodiy.ua/znaky/1/1.23.4/) ![1.23.4 "Прилягання другорядної дороги"](https://vodiy.ua/media/uploads/signs/1.23.4.png), які попереджають водіїв про прилягання другорядної дороги. Знаки пріоритету визначають, хто з водіїв має перевагу при проїзді перехрестя або вузької ділянки дороги.  Розглянемо приклад. Дорожній знак [2.3](https://vodiy.ua/znaky/2/2.3/) ![2.3 "Головна дорога"](https://vodiy.ua/media/uploads/signs/2.3.png) визначає, що автомобіль рухається головною дорогою і тому має перевагу руху. Трамвай рухається другорядною дорогою позначеній дорожнім знаком [2.1](https://vodiy.ua/znaky/2/2.1/) ![2.1 "Дати дорогу"](https://vodiy.ua/media/uploads/signs/2.1.png), а тому повинен дати дорогу.  ![](https://vodiy.ua/media/questions/803_.jpg) |
| **в)** | ![Заборонні знаки](https://vodiy.ua/media/uploads/signs/3.1.png) | [заборонні знаки](https://vodiy.ua/znaky/3/ "Заборонні знаки"). Запроваджують або скасовують певні обмеження в русі;  Правила дорожнього руху та ДСТУ визначають 45 заборонних дорожніх знаків. Більшість цих знаків мають круглу форму із червоною каймою.  Розглянемо приклад. Дорожній знак [3.23](https://vodiy.ua/znaky/3/3.23/) ![3.23 "Поворот ліворуч заборонено"](https://vodiy.ua/media/uploads/signs/3.23.png) забороняє виконання повороту ліворуч на перехресті. При цьому, водієві дозволяється продовжити рух прямо або виконати розворот.  ![](https://vodiy.ua/media/questions/1454_.jpg) |
| **г)** | ![Наказові знаки](https://vodiy.ua/media/uploads/signs/4.1.png) | [наказові знаки](https://vodiy.ua/znaky/4/ "Наказові знаки"). Показують обов’язкові напрямки руху або дозволяють деяким категоріям учасників рух по проїзній частині чи окремих її ділянках, а також запроваджують або скасовують деякі обмеження;  ПДР та ДСТУ визначають 26 наказових знаків. Більшість цих знаків мають вигляд круга з блакитним фоном і символами білого кольору. Ці знаки призначають або скасовують певні режими, напрямки руху та швидкість руху, визначають учасників, яким дозволяється рух певними ділянками дороги. Наказові знаки встановлюються безпосередньо на ділянках доріг на яких вводиться відповідний режим руху або у місцях де цей режим скасовується.  В наступному прикладі знак [4.1](https://vodiy.ua/znaky/4/4.1/) ![4.1 "Рух прямо"](https://vodiy.ua/media/uploads/signs/4.1.png) визначає, що рух на перехресті дозволяється продовжити тільки прямо.  ![](https://vodiy.ua/media/questions/1551_.jpg) |
| **ґ)** | ![Інформаційно-вказівні знаки](https://vodiy.ua/media/uploads/signs/5.1.png) | [інформаційно-вказівні знаки](https://vodiy.ua/znaky/5/ "Інформаційно-вказівні знаки"). Запроваджують або скасовують певний режим руху, а також інформують учасників дорожнього руху про розташування населених пунктів, різних об’єктів, територій, де діють спеціальні правила;  Правила дорожнього руху та ДСТУ визначають 131 інформаційно-вказівний знак. Ці знаки можна поділити на інформаційні (не вводять обмежень або режим руху) і вказівні вказують водієві на дозволені напрямки або режим руху).  Розглянемо знак [5.32.1](https://vodiy.ua/znaky/5/5.32.1/) ![5.32.1 "Тупик"](https://vodiy.ua/media/uploads/signs/5.32.1.png). Він інформує водія про те, що дорога попереду не має наскрізного проїзду. Водієві, при цьому, не забороняється продовжити рух прямо.  ![](https://vodiy.ua/media/questions/1733__.jpg)  Знак [5.16](https://vodiy.ua/znaky/5/5.16/) ![5.16 "Напрямки руху по смугах"](https://vodiy.ua/media/uploads/signs/5.16.png) вказує дозволені напрямки руху по смугах на зелений сигнал світлофора. Водіям забороняється рух по смугах у напрямках відмінних від вказаних на знаку.  ![](https://vodiy.ua/media/questions/049_.jpg) |
| **д)** | ![Знаки сервісу](https://vodiy.ua/media/uploads/signs/6.1.png) | [знаки сервісу](https://vodiy.ua/znaky/6/ "Знаки сервісу"). Інформують учасників дорожнього руху про розташування об’єктів обслуговування;  У ПДР та Державному стандарті передбачено 29 знаків сервісу. Ці знаки інформують водіїв про розташування об'єктів сервісу, місць відпочинку, автозаправних станцій, закладів харчування тощо. |
| **е)** | ![Таблички до дорожніх знаків](https://vodiy.ua/media/uploads/signs/7.1.2.png) | [таблички до дорожніх знаків](https://vodiy.ua/znaky/7/ "Таблички до дорожніх знаків"). Уточнюють або обмежують дію знаків, разом з якими вони встановлені.  Таблички до дорожніх знаків ще називають «знаками доповнювальної інформації». В ПДР та Державному стандарті вказані 72 таких знаки.  Дорожній знак [1.3.1](https://vodiy.ua/znaky/1/1.3.1/) ![1.3.1 "Декілька поворотів"](https://vodiy.ua/media/uploads/signs/1.3.1.png) попереджає про те, що дорога має декілька небезпечних поворотів, а табличка [7.10](https://vodiy.ua/znaky/7/7.10/) ![7.10 "Кількість поворотів"](https://vodiy.ua/media/uploads/signs/7.10.png) (з написом «5») уточнює, що таких поворотів — п'ять.  ![](https://vodiy.ua/media/questions/1133_.jpg) |

[8.5](https://vodiy.ua/pdr/8/#85 "постійне посилання")

Дорожня розмітка поділяється на горизонтальну та вертикальну і використовується окремо або разом з дорожніми знаками, вимоги яких вона підкреслює або уточнює.

**8.5.1.** [Горизонтальна дорожня розмітка](https://vodiy.ua/rozmitka/1/ "Горизонтальна дорожня розмітка") встановлює певний режим і порядок руху. Наноситься на проїзній частині або по верху бордюру у вигляді ліній, стрілок, написів, символів тощо фарбою чи іншими матеріалами відповідного кольору згідно з пунктом [34.1](https://vodiy.ua/pdr/34/) цих Правил.

Зображена дорога має шість смуг руху. Смуги, призначені для руху в одному напрямку розділені розміткою [1.5](https://vodiy.ua/rozmitka/1/1.5/) ![Розмітка 1.5](https://vodiy.ua/media/uploads/marking/1.5.png). Суцільна розмітка [1.2](https://vodiy.ua/rozmitka/1/1.2/) ![Розмітка 1.2 (широка суцільна лінія)](https://vodiy.ua/media/uploads/marking/1.2.png) визначає край проїзної частини з обох боків дороги, а також межі розділювальної смуги посередині дороги.

![](https://vodiy.ua/media/questions/pdr/1076_6.jpg)

**8.5.2** [Вертикальна розмітка](https://vodiy.ua/rozmitka/2/ "Вертикальна розмітка") у вигляді смуг білого і чорного, червоного і білого та жовтого і червоного кольору на дорожніх спорудах та елементах обладнання доріг призначена для зорового орієнтування.

Вертикальною розміткою [2.1.1](https://vodiy.ua/rozmitka/2/2.1.1/) ![Розмітка 2.1.1](https://vodiy.ua/media/uploads/marking/2.1.1.png) та [2.1.3](https://vodiy.ua/rozmitka/2/2.1.3/) ![Розмітка 2.1.3](https://vodiy.ua/media/uploads/marking/2.1.3.png)позначені торцеві частини шляхопроводу. Ця розмітка призначена для зорового орієнтування водія.

![](https://vodiy.ua/media/questions/1059_.jpg)

Так само, для зорового орієнтування водія призначена розмітка [2.2.1](https://vodiy.ua/rozmitka/2/2.2.1/) ![Розмітка 2.2.1](https://vodiy.ua/media/uploads/marking/2.2.1.png), якою позначено нижній край в'їзду у тунель.

![](https://vodiy.ua/media/questions/1646_.jpg)

**[![](https://vodiy.ua/media/1pixel.png)](https://vodiy.ua/pdr/8/#851 "посилання на пункт")8.5<sup>1</sup>** Дорожня розмітка застосовується відповідно до цих Правил і повинна відповідати вимогам Державного стандарту.

Дорожня розмітка повинна бути видимою учасникам дорожнього руху як у світлу, так і в темну пору доби на відстані, що забезпечує безпеку руху. На ділянках доріг, на яких є труднощі для видимості учасниками дорожнього руху дорожньої розмітки (сніг, бруд тощо) або дорожня розмітка не може бути відновленою, установлюються відповідні за змістом дорожні знаки.

[8.6](https://vodiy.ua/pdr/8/#86 "постійне посилання")

Дорожнє обладнання застосовується як допоміжний засіб регулювання дорожнього руху.

До нього належать:

| **a)** | огородження і світлове сигнальне обладнання в місцях будівництва, реконструкції та ремонту доріг; |
| --- | --- |
| **б)** | попереджувальні світлові круглі тумби, що встановлюються на розділювальних смугах або острівцях безпеки; |
| **в)** | напрямні стовпчики, що призначені для забезпечення видимості зовнішнього краю узбіч і небезпечних перешкод в умовах недостатньої видимості. Позначаються вертикальною розміткою і повинні бути обладнані світлоповертачами: праворуч — червоного кольору, ліворуч — білого; |
| **г)** | опуклі дзеркала для розширення оглядовості водіям транспортних засобів, які проїжджають перехрестя чи інше небезпечне місце з недостатньою оглядовістю; |
| **ґ)** | дорожні огородження на мостах, шляхопроводах, естакадах, насипах та інших небезпечних ділянках доріг; |
| **д)** | пішохідні огородження в небезпечних для переходу проїзної частини місцях; |
| **е)** | вставки розмічувальні дорожні для поліпшення зорового орієнтування водіїв на проїзній частині; |
| **є)** | пристрої примусового зниження швидкості транспортних засобів; |
| **ж)** | шумові смуги для підвищення уваги учасників дорожнього руху на небезпечних ділянках доріг. |

[8.7](https://vodiy.ua/pdr/8/#87 "постійне посилання")

Світлофори призначені для регулювання руху транспортних засобів і пішоходів, мають світлові сигнали зеленого, жовтого, червоного і біло-місячного кольорів, які розташовані вертикально чи горизонтально. Сигнали світлофора можуть бути з нанесеною суцільною чи контурною стрілкою (стрілками), із силуетом пішохода, Х-подібні.

На рівні червоного сигналу світлофора із вертикальним розташуванням сигналів може встановлюватися табличка білого кольору із нанесеною на ній стрілкою зеленого кольору.

Табличка білого кольору, із нанесеною на ній зеленою стрілкою, дозволяє водієві виконати поворот праворуч на червоний сигнал світлофора, за умови надання переваги у русі іншим учасникам, що наближаються до перехрестя з інших напрямків.

![](https://vodiy.ua/media/questions/799_.jpg)

**[8.7.1](https://vodiy.ua/pdr/8/#871)** У світлофорах з вертикальним розташуванням сигналів сигнал червоного кольору — зверху, зеленого — знизу, а з горизонтальним: червоного — ліворуч, зеленого — праворуч.

[**8.7.2**](https://vodiy.ua/pdr/8/#872) Світлофори з вертикальним розташуванням сигналів можуть мати одну або дві додаткові секції з сигналами у вигляді зеленої стрілки (стрілок), що розташовуються на рівні сигналу зеленого кольору.

Зображений світлофор має додаткову секцію. Стрілка у секції вказує дозволений напрямок руху, а зелений сигнал дозволяє рух у напрямку стрілки. Тому рух дозволено лише легковому автомобілю. Водії автобуса та вантажного автомобіля повинні дочекатись ввімкнення зеленого сигналу в основній секції світлофора.

![](https://vodiy.ua/media/questions/2126_.jpg)

[**8.7.3**](https://vodiy.ua/pdr/8/#873) Сигнали світлофора мають такі значення:

| **a)** | зелений дозволяє рух;  На зелений сигнал світлофора Вам дозволено продовжити рух через перехрестя у будь-якому напрямку.  ![](https://vodiy.ua/media/questions/310_.jpg)  Зелений сигнал світлофора не означає беззастережне право на початок або пріоритет руху. Правилами визначені ситуації, коли водій не може розпочати рух на зелений сигнал світлофора або повинен надати перевагу іншим учасникам перед початком руху.  В наступному прикладі рух на зелений сигнал забороняється, оскільки регулювальник подає сигнал, що забороняє рух.  ![](https://vodiy.ua/media/questions/278_.jpg)  Оскільки пішохід закінчує перехід проїзної частини, водій повинен дочекатись поки той залишить проїзну частину і лише після цього розпочати рух.  ![](https://vodiy.ua/media/questions/773_.jpg)  Попри зелений сигнал світлофора, водієві білого автомобіля забороняється продовжити рух прямо, оскільки він буде змушений зупинитись на перехресті через затор попереду.  ![](https://vodiy.ua/media/questions/769_.jpg)  Для водія чорного автомобіля увімкнувся зелений сигнал світлофора, але перед початком руху він повинен дати змогу водієві білого автомобіля закінчити проїзд перехрестя, а пішоходам — закінчити перехід проїзної частини.  ![](https://vodiy.ua/media/questions/772_.jpg) |
| --- | --- |
| **б)** | зелений у вигляді стрілки (стрілок) на чорному фоні дозволяє рух у зазначеному напрямку (напрямках). Таке саме значення має сигнал у вигляді зеленої стрілки (стрілок) у додатковій секції світлофора.  Сигнал у вигляді стрілки, що дозволяє поворот ліворуч, дозволяє й розворот, якщо він не заборонений дорожніми знаками.  Водій автомобіля рухається на зелений сигнал світлофора, але напрямок, вказаний стрілкою, дозволяє йому продовжити рух тільки ліворуч або у зворотному напрямку. Перед виконанням маневру водій зобов'язаний увімкнути покажчик лівого повороту.  ![](https://vodiy.ua/media/questions/048_.jpg)  Сигнал у вигляді зеленої стрілки (стрілок) у додатковій (додаткових) секції, увімкнений разом із зеленим сигналом світлофора, інформує водія про те, що він має перевагу в зазначеному стрілкою (стрілками) напрямку (напрямках) руху перед транспортними засобами, що рухаються з інших напрямків; |
| **в)** | зелений миготливий дозволяє рух, але інформує про те, що незабаром буде ввімкнено сигнал, який забороняє рух.  Для інформування водіїв про час (у секундах), що залишився до кінця горіння сигналу зеленого кольору, можуть застосовуватися цифрові табло; |
| **г)** | чорна контурна стрілка (стрілки), нанесена на основний зелений сигнал, інформує водіїв про наявність додаткової секції світлофора і вказує інші дозволені напрямки руху ніж сигнал додаткової секції;  Зелений сигнал світлофора дозволяє рух прямо та праворуч. Для повороту ліворуч водій повинен дочекатись увімкнення зеленого сигналу у додатковій секції.  ![](https://vodiy.ua/media/questions/249_.jpg) |
| **ґ)** | жовтий забороняє рух і попереджає про наступну зміну сигналів;  Жовтий сигнал попереджає водія про те, що буде увімкнено червоний сигнал. Рух заборонено.  ![](https://vodiy.ua/media/questions/16-2-105.jpg) |
| **д)** | жовтий миготливий сигнал або два жовті миготливі сигнали дозволяють рух і інформують про наявність небезпечного нерегульованого перехрестя або пішохідного переходу;  Наближаючись до перехрестя з миготливим жовтим сигналом світлофора, водій повинен керуватись правилами проїзду рівнозначних перехресть, які розглянуті більш детально у розділі [16](https://vodiy.ua/pdr/16/) ПДР.  ![](https://vodiy.ua/media/questions/237_.jpg)  Два жовті миготливі сигнали світлофора інформують водіїв про наближення до небезпечного пішохідного переходу.  ![](https://vodiy.ua/media/questions/051_.jpg) |
| **е)** | червоний сигнал, у тому числі миготливий, або два червоні миготливі сигнали забороняють рух.  Маючи намір продовжити рух через перехрестя, водій зеленого автомобіля повинен дочекатись увімкнення зеленого сигналу світлофора.  ![](https://vodiy.ua/media/questions/047_.jpg)  Світлофорна сигналізація з двома миготливими червоними сигналами використовується на залізничних переїздах. Рух через залізничний переїзд при цьому забороняється.  ![](https://vodiy.ua/media/questions/056_.jpg)  Сигнал у вигляді зеленої стрілки (стрілок) у додатковій (додаткових) секції разом з жовтим або червоним сигналом світлофора інформує водія про те, що рух дозволяється у вказаному напрямку за умови безперешкодного пропуску транспортних засобів, які рухаються з інших напрямків.  Чорний автомобіль рухається на зелений сигнал у додатковій секції світлофора, тому він повинен дати дорогу білому автомобілю, який має перевагу руху.  ![](https://vodiy.ua/media/questions/794__.jpg)  Стрілка зеленого кольору на табличці, встановленій на рівні червоного сигналу світлофора з вертикальним розташуванням сигналів, дозволяє рух у зазначеному напрямку при ввімкненому червоному сигналі світлофора з крайньої правої смуги руху (або крайньої лівої смуги руху на дорогах з одностороннім рухом) за умови надання переваги в русі іншим його учасникам, які рухаються з інших напрямків на сигнал світлофора, що дозволяє рух;  Вам дозволяється продовжити рух через перехрестя у напрямку зеленої стрілки на червоний сигнал світлофора, за умови надання переваги руху пішоходу та зеленому автомобілю.  ![](https://vodiy.ua/media/questions/798_.jpg) |
| **є)** | поєднання червоного і жовтого сигналів забороняє рух і інформує про наступне вмикання зеленого сигналу;  Жовтий сигнал світлофора увімкнено одночасно з червоним, тому водій повинен приготуватись до початку руху (на автомобілі з механічною коробкою передач – вижати педаль зчеплення та увімкнути першу передачу). Розпочинати рух дозволяється лише після увімкнення зеленого сигналу світлофора.  ![](https://vodiy.ua/media/questions/244_.jpg) |
| **ж)** | чорні контурні стрілки на червоному і жовтому сигналах не змінюють значення цих сигналів та інформують про дозволені напрямки руху при зеленому сигналі;  Водій не має права виконати поворот ліворуч або розворот після увімкнення зеленого сигналу цього світлофора. На зелений сигнал з правої смуги рух дозволено прямо або праворуч, з лівої — тільки прямо.  ![](https://vodiy.ua/media/questions/247_.jpg) |
| **з)** | вимкнений сигнал додаткової секції забороняє рух у напрямку, вказаному її стрілкою (стрілками).  Сигнал світлофора дозволяє рух прямо або праворуч. Для руху ліворуч або у зворотному напрямку водію необхідно дочекатись увімкнення сигналу світлофора у додатковій секції.  ![](https://vodiy.ua/media/questions/249_.jpg) |

**[8.7.4](https://vodiy.ua/pdr/8/#874)** Для регулювання руху транспортних засобів на вулицях, дорогах або по смугах проїзної частини, напрямок руху на яких може змінюватися на протилежний, застосовуються реверсивні світлофори з червоним Х-подібним сигналом і зеленим сигналом у вигляді стрілки, спрямованої вниз. Ці сигнали забороняють або дозволяють рух по смузі, над якою вони розташовані.

Реверсивний рух по виділеній смузі застосовується для зменшення заторів у транспортному потоці. Такі смуги розташовуються посередині дороги з двостороннім рухом. Дозволений напрямок руху на такій смузі може змінюватись на протилежний в залежності від інтенсивності транспортного потоку. Реверсивна смуга позначається з обох боків подвійною переривчастою лінією розмітки [1.9](https://vodiy.ua/rozmitka/1/1.9/) ![Розмітка 1.9](https://vodiy.ua/media/uploads/marking/1.9.png), а виїзд на цю смугу дозволяється лише після проїзду зеленого сигналу реверсивного світлофора.

![](https://vodiy.ua/media/questions/055_.jpg)

Основні сигнали реверсивного світлофора можуть бути доповнені жовтим сигналом у вигляді стрілки, нахиленої по діагоналі вниз праворуч, увімкнення якого забороняє рух по смузі, позначеній з обох боків дорожньою розміткою [1.9](https://vodiy.ua/rozmitka/1/1.9/) ![Розмітка 1.9](https://vodiy.ua/media/uploads/marking/1.9.png) і інформує про зміну сигналу реверсивного світлофора та необхідність перестроювання на смугу руху праворуч.

При вимкнених сигналах реверсивного світлофора, що розташований над смугою, позначеною з обох боків дорожньою розміткою [1.9](https://vodiy.ua/rozmitka/1/1.9/) ![Розмітка 1.9](https://vodiy.ua/media/uploads/marking/1.9.png), в’їзд на цю смугу заборонено.

Якщо під час руху реверсивний світлофор вимкнувся, ви повинні перестроїтись на смугу праворуч. Рухаючись по цій смузі при вимкнених сигналах реверсивного світлофора, ви порушуєте вимоги ПДР.

![](https://vodiy.ua/media/questions/1679_.jpg)

При вимкненому реверсивному світлофорі, водієві забороняється виїжджати на смугу реверсивного руху.

![](https://vodiy.ua/media/questions/252_.jpg)

**[8.7.5](https://vodiy.ua/pdr/8/#875)** Для регулювання руху трамваїв можуть застосовуватися світлофори з чотирма сигналами біло-місячного кольору, розташованими у вигляді літери «Т».

Рух дозволяється лише в разі ввімкнення одночасно нижнього сигналу та одного або кількох верхніх, з яких лівий дозволяє рух ліворуч, середній — прямо, правий — праворуч.

Увімкнений нижній біло-місячний сигнал разом із лівим та середнім верхніми сигналами дозволяють рух трамвая прямо або ліворуч (при цьому, червоний сигнал світлофора забороняє рух автомобіля).

![](https://vodiy.ua/media/questions/255_.jpg)

Якщо ввімкнено лише три верхні сигнали — рух заборонено.

Три увімкнених верхніх сигналу біло-місячного кольору забороняють рух трамвая (сигнал зеленого кольору дозволяє руху мотоцикла та автомобілю).

![](https://vodiy.ua/media/questions/256_.jpg)

У разі вимкнення чи несправності трамвайних світлофорів водії трамваїв повинні керуватися вимогами світлофорів зі світловими сигналами червоного, жовтого і зеленого кольорів.

**[8.7.6](https://vodiy.ua/pdr/8/#876)** Для регулювання руху на залізничних переїздах використовуються світлофори з двома червоними сигналами або одним біло-місячним і двома червоними, які мають такі значення:

| **a)** | миготливі червоні сигнали забороняють рух транспортних засобів через переїзд;  Водій повинен зупинитись перед знаком [2.2](https://vodiy.ua/znaky/2/2.2/) ![2.2 "Проїзд без зупинки заборонено"](https://vodiy.ua/media/uploads/signs/2.2.png), дочекатись вимкнення червоних миготливих сигналів і продовжити рух через переїзд переконавшись у тому, що не наближається потяг.  ![](https://vodiy.ua/media/questions/056_.jpg) |
| --- | --- |
| **б)** | миготливий біло-місячний сигнал показує, що сигналізація справна і не забороняє руху транспортних засобів.  У ситуації, коли працює лише миготливий сигнал біло-місячного кольору рух через переїзд дозволяється.  ![](https://vodiy.ua/media/questions/pdr/623_8.jpg) |

На залізничних переїздах одночасно із заборонним сигналом світлофора може бути ввімкнено звуковий сигнал, який додатково інформує учасників дорожнього руху про заборону руху через переїзд.

**[8.7.7](https://vodiy.ua/pdr/8/#877)** Якщо сигнал світлофора має вигляд силуету пішохода, його дія поширюється лише на пішоходів, при цьому зелений сигнал дозволяє рух, червоний — забороняє.

Для пішоходів з порушенням зору може бути ввімкнено звуковий сигнал, який дозволяє рух пішоходів.

[8.8](https://vodiy.ua/pdr/8/#88 "постійне посилання")

Сигнали регулювальника. Сигналами регулювальника є положення його корпуса, а також жести руками, в тому числі з жезлом або диском з червоним світлоповертачем, які мають такі значення:

<table><tbody><tr><td colspan="3"><p><strong>а)</strong> руки витягнуті в сторони, опущені або права рука зігнута перед грудьми:</p></td></tr><tr><td colspan="3"><ul><li><p>з лівого і правого боків — дозволено рух трамвая прямо, нерейковим транспортним засобам — прямо і праворуч; пішоходам дозволено переходити проїзну частину за спиною та перед грудьми регулювальника;</p><div><p>Ви маєте намір виконати поворот ліворуч, але сигнал регулювальника дозволяє рух тільки прямо або праворуч (для повороту праворуч необхідно завчасно зайняти праву смугу). Для виконання повороту ліворуч необхідно дочекатися сигналу регулювальника, який дозволить такий поворот. Зустрічний&nbsp; автомобіль може продовжити рух прямо або праворуч.</p><p><img src="https://vodiy.ua/media/questions/276__.jpg" width="100%"></p><p>На цей сигнал регулювальника пішоходи мають право переходити проїзну частину як за спиною, так і перед грудьми регулювальника. Водій автомобіля увімкнув покажчик правого повороту і має право виконати поворот праворуч. При цьому, він зобов'язаний дати дорогу пішоходам.</p><p><img src="https://vodiy.ua/media/questions/279_.jpg" width="100%"></p><p>Сигнал регулювальника, в наступному прикладі, ідентичний за значенням попередньому. Водій автомобіля може продовжити рух прямо або праворуч (попередньо увімкнувши сигнал правого повороту). Будь-який сигнал регулювальника дозволяє рух трамвая тільки в одному напрямку, за принципом «з рукава в рукав». Це означає, що даний сигнал дозволяє рух трамвая тільки прямо. Оскільки водій трамвая включив покажчик правого повороту, він повинен дочекатися дозвільного сигналу регулювальника.</p><p><img src="https://vodiy.ua/media/questions/280_.jpg" width="100%"></p></div></li><li><p>з боку грудей і спини — рух усіх транспортних засобів і пішоходів заборонено;</p><div><p>Зелений та білий автомобілі рухаються з боку грудей та спини регулювальника, тому продовжити рух через перехрестя їм забороняється. Водій автобуса та мотоцикліст можуть продовжити рух праворуч та прямо відповідно.</p><p><img src="https://vodiy.ua/media/questions/285_.jpg" width="100%"></p></div></li></ul></td></tr></tbody></table>

| **б)** права рука витягнута вперед: |
| --- |
| - з лівого боку — дозволено рух трамвая ліворуч, нерейковим транспортним засобам — у всіх напрямках;  На цей сигнал регулювальника водій автомобіля має право продовжити рух у будь-якому напрямку.  ![](https://vodiy.ua/media/questions/291_.jpg)  В наступному прикладі, трамвай може продовжити рух лише ліворуч.  ![](https://vodiy.ua/media/questions/294_.jpg)  пішоходам дозволено переходити проїзну частину за спиною регулювальника;  На даний сигнал регулювальника пішоходи мають право переходити проїзну частину тільки за його спиною (напрямок «4»).  ![](https://vodiy.ua/media/questions/297_.jpg) - з боку грудей — усім транспортним засобам дозволено рух лише праворуч;  На даний сигнал регулювальника водій має право продовжити рух лише праворуч.  ![](https://vodiy.ua/media/questions/301_.jpg) |
| - з правого боку та спини — рух усіх транспортних засобів заборонено; пішоходам дозволено переходити проїзну частину за спиною регулювальника;  Водію забороняється продовжити рух з боку витягнутої руки регулювальника.  ![](https://vodiy.ua/media/questions/299_.jpg)  Вам забороняється продовжити рух у будь-якому напрямку з боку спини регулювальника.  ![](https://vodiy.ua/media/questions/298_.jpg) |
| **в)** рука піднята вгору: рух усіх транспортних засобів і пішоходів заборонено в усіх напрямках.  Даний сигнал регулювальника забороняє рух усім учасникам дорожнього руху.  ![](https://vodiy.ua/media/questions/303_.jpg) |

Жезл використовується поліцейськими та працівниками підрозділів військової інспекції безпеки дорожнього руху тільки для регулювання дорожнього руху.

Для привертання уваги учасників дорожнього руху використовується сигнал, поданий свистком.

Регулювальник може подавати інші сигнали, зрозумілі водіям і пішоходам.

[8.9](https://vodiy.ua/pdr/8/#89 "постійне посилання")

Вимога про зупинку транспортного засобу подається поліцейським за допомогою:

| **a)** | сигнального диска з червоним сигналом чи світлоповертачем або руки, що вказує на відповідний транспортний засіб та подальше місце його зупинки; |
| --- | --- |
| **б)** | увімкненого проблискового маячка синього і червоного або лише червоного кольору та (або) спеціального звукового сигналу; |
| **в)** | гучномовного пристрою; |
| **г)** | спеціального табло, на якому зазначається вимога про зупинку транспортного засобу. |

Водій повинен зупинити транспортний засіб у вказаному місці з дотриманням правил зупинки.

Поліцейський подав сигнал про зупинку. Водій повинен увімкнути покажчик повороту і зупинитись не створюючи небезпеку для інших учасників дорожнього руху (уникати різкого гальмування та перестроювання) в місці вказаному поліцейським, а після зупинки – увімкнути аварійну світлову сигналізацію.

![](https://vodiy.ua/media/questions/2782_.jpg)

[8.10](https://vodiy.ua/pdr/8/#810 "постійне посилання")

У разі подання світлофором (крім реверсивного) або регулювальником сигналу, що забороняє рух, водії повинні зупинитися перед дорожньою розміткою [1.12](https://vodiy.ua/rozmitka/1/1.12/) ![Розмітка 1.12 (стоп-лінія)](https://vodiy.ua/media/uploads/marking/1.12.png) (стоп-лінія), дорожнім знаком [5.69](https://vodiy.ua/znaky/5/5.69/) ![5.69 "Місце зупинки"](https://vodiy.ua/media/uploads/signs/5.69.png), якщо їх немає — не ближче 10 м до найближчої рейки перед залізничним переїздом, перед світлофором, пішохідним переходом, а якщо і вони відсутні та в усіх інших випадках — перед перехрещуваною проїзною частиною, не створюючи перешкод для руху пішоходів.

На даний сигнал регулювальника рух заборонено. Оскільки дорожня розмітка [1.12](https://vodiy.ua/rozmitka/1/1.12/) ![Розмітка 1.12 (стоп-лінія)](https://vodiy.ua/media/uploads/marking/1.12.png) (стоп-лінія) відсутня, водій повинен зупинитись перед краєм перехрещуваної проїзної частини.

![](https://vodiy.ua/media/questions/059_.jpg)

[8.11](https://vodiy.ua/pdr/8/#811 "постійне посилання")

Водіям, які в разі ввімкнення жовтого сигналу або підняття регулювальником руки вгору не можуть зупинити транспортний засіб у місці, передбаченому пунктом [8.10](https://vodiy.ua/ru/pdr/8/#810) цих Правил, не вдаючись до екстреного гальмування, дозволяється рухатися далі за умови забезпечення безпеки дорожнього руху.

[8.12](https://vodiy.ua/pdr/8/#812 "постійне посилання")

Забороняється самовільно встановлювати, знімати, пошкоджувати чи закривати дорожні знаки, технічні засоби організації дорожнього руху (втручатись у їх роботу), розташовувати плакати, афіші, рекламні носії та встановлювати пристрої, які можуть бути прийняті за знаки та інші пристрої регулювання дорожнього руху або можуть погіршити їх видимість чи ефективність, осліпити учасників дорожнього руху, відволікти їхню увагу і поставити під загрозу безпеку дорожнього руху.