> https://vodiy.ua/pdr/9/

[9.1](https://vodiy.ua/pdr/9/#91 "постійне посилання")

Попереджувальними сигналами є:

| **a)** | сигнали, що подаються світловими покажчиками повороту або рукою; |
| --- | --- |
| **б)** | звукові сигнали; |
| **в)** | перемикання світла фар; |
| **г)** | увімкнення ближнього світла фар у світлу пору доби; |
| **ґ)** | увімкнення аварійної сигналізації, сигналів гальмування, ліхтаря заднього ходу, розпізнавального знака автопоїзда ![Розпізнавальний знак автопоїзда](https://vodiy.ua/media/uploads/8.1.png); |
| **д)** | увімкнення проблискового маячка оранжевого кольору. |

Попереджувальні сигнали подаються для привертання уваги інших учасників дорожнього руху і запобігання ДТП.

[9.2](https://vodiy.ua/pdr/9/#92 "постійне посилання")

Водій повинен подавати сигнали світловими покажчиками повороту відповідного напрямку:

| **a)** | перед початком руху і зупинкою;  Перед початком руху водій автомобіля увімкнув покажчик лівого повороту, інформуючи інших учасників дорожнього руху про намір розпочати рух.  ![](https://vodiy.ua/media/questions/pdr/25_1.jpg)  Водії увімкнули покажчики повороту, інформуючи інших учасників дорожнього руху про намір виконати зупинку.  ![](https://vodiy.ua/media/questions/465_.jpg) |
| --- | --- |
| **б)** | перед перестроюванням, поворотом або розворотом.  Водій має намір виконати обгін. Він увімкнув покажчик лівого повороту інформуючи про свої наміри як водіїв, що рухаються позаду, так і водія, що рухається попереду.  ![](https://vodiy.ua/media/questions/598_.jpg)  Перед виконанням повороту водії увімкнули покажчики повороту відповідного напрямку, інформуючи інших учасників дорожнього руху про свої наміри.  ![](https://vodiy.ua/media/questions/765_.jpg) |

[9.3](https://vodiy.ua/pdr/9/#93 "постійне посилання")

У разі відсутності або несправності світлових покажчиків повороту сигнали початку руху від правого краю проїзної частини, зупинки зліва, повороту ліворуч, розвороту або перестроювання на смугу руху ліворуч подаються лівою рукою, витягнутою вбік, або правою рукою, витягнутою вбік і зігнутою у лікті під прямим кутом угору.

Сигнали рукою перед поворотом ліворуч.

![](https://vodiy.ua/media/questions/pdr/9.3_1.jpg)

![](https://vodiy.ua/media/questions/pdr/9.3_2.jpg)

Сигнали початку руху від лівого краю проїзної частини, зупинки справа, повороту праворуч, перестроювання на смугу руху праворуч подаються правою рукою, витягнутою вбік, або лівою рукою, витягнутою вбік і зігнутою у лікті під прямим кутом угору.

Сигнали рукою перед поворотом праворуч.

![](https://vodiy.ua/media/questions/pdr/9.3_3.jpg)

![](https://vodiy.ua/media/questions/pdr/9.3_4.jpg)

У разі відсутності або несправності сигналів гальмування такий сигнал подається лівою або правою рукою, піднятою вгору.

Сигнал про намір зменшити швидкість або зупинитись.

![](https://vodiy.ua/media/questions/pdr/9.3_5.jpg)

[9.4](https://vodiy.ua/pdr/9/#94 "постійне посилання")

Подавати сигнал покажчиками повороту або рукою належить завчасно до початку маневру (з урахуванням швидкості руху), але не менш як за 50–100 м у населених пунктах і за 150–200 м поза ними, і припиняти негайно після його закінчення (подавання сигналу рукою слід закінчити безпосередньо перед початком виконання маневру). Сигнал забороняється подавати, якщо він може бути не зрозумілим для інших учасників руху.

Водій зеленого автомобіля має намір виконати поворот у другий проїзд. Він неправильно увімкнув покажчик правого повороту, оскільки такий сигнал означає намір виконати поворот у перший проїзд і може ввести в оману водія синього автомобіля. У такому випадку, водієві слід було подати покажчик повороту відразу після проїзду першого перехрещення проїзних частин.

![](https://vodiy.ua/media/questions/325_.jpg)

Подавання попереджувального сигналу не дає водієві переваги і не звільняє його від вжиття запобіжних заходів.

Перед початком необхідно подивитись у дзеркала заднього виду і переконатись у тому, що смуга на яку ви маєте намір виїхати вільна від інших транспортних засобів на достатній відстані.

[9.5](https://vodiy.ua/pdr/9/#95 "постійне посилання")

Подавати звукові сигнали у населених пунктах забороняється, крім випадків, коли без цього неможливо запобігти дорожньо-транспортній пригоді (ДТП).

Зверніть увагу, експлуатація транспортного засобу з несправним звуковим сигналом забороняється (п. [31.4.7](https://vodiy.ua/pdr/31/#314) «б»). Якщо буде визнано, що ДТП трапилось з вашої вини через несправний звуковий сигнал або через іншу технічну несправність, ви втратите право на відшкодування страховою компанією завданих вами збитків за договором цивільно-правової відповідальності (страховому полісу).

[9.6](https://vodiy.ua/pdr/9/#96 "постійне посилання")

Для привертання уваги водія транспортного засобу, який обганяється, можна застосовувати перемикання світла фар, а поза населеними пунктами — і звуковий сигнал.

Водій синього автомобіля розпочав виконання обгону. Він може використати перемикання світла фар або звуковий сигнал для привертання уваги інших водіїв. Ці сигнали не зобов’язують цих водіїв змінювати швидкість руху або траєкторію, а лише привертають їхню увагу для того, щоб вони не розпочали виконання маневру, який може призвести до ДТП.

![](https://vodiy.ua/media/questions/35-116.jpg)

[9.7](https://vodiy.ua/pdr/9/#97 "постійне посилання")

Забороняється користуватися дальнім світлом фар як попереджувальним сигналом в умовах, коли це може призвести до засліплення інших водіїв, у тому числі через дзеркало заднього виду.

[9.8](https://vodiy.ua/pdr/9/#98 "постійне посилання")

Під час руху механічних транспортних засобів у світлу пору доби з метою позначення транспортного засобу, що рухається, ближнє світло фар повинно бути увімкнене:

| **a)** | у колоні;  Під час руху, на усіх транспортних засобах колони вмикається ближнє світло фар.  ![](https://vodiy.ua/media/questions/pdr/8.9z-2.jpg) |
| --- | --- |
| **б)** | на маршрутних транспортних засобах, що рухаються по смузі, позначеній дорожнім знаком [5.8](https://vodiy.ua/znaky/5/5.8/) ![5.8 "Дорога із смугою для руху маршрутних транспортних засобів"](https://vodiy.ua/media/uploads/signs/5.8.png) назустріч загальному потоку транспортних засобів; |
| **в)** | на автобусах (мікроавтобусах), що здійснюють перевезення організованих груп дітей;  Перевезення організованих груп дітей — одночасне перевезення десяти та більше дітей з керівником, відповідальним за їх супроводження. На транспортному засобі вмикається ближнє світло фар і встановлюється розпізнавальний знак ![](https://vodiy.ua/media/uploads/8.3.png) «Діти».  ![](https://vodiy.ua/media/questions/522_.jpg) |
| **г)** | на великовагових, великогабаритних транспортних засобах, сільськогосподарській техніці, ширина якої перевищує 2,6 м, та транспортних засобах, що здійснюють дорожнє перевезення небезпечних вантажів;  Великоваговий транспортний засіб — це транспортний засіб, у якого хоча б один з вагових параметрів перевищує встановлені на території України допустиму максимальну масу чи осьове навантаження.  Великогабаритний транспортний засіб — це транспортний засіб, у якого хоча б один з габаритних параметрів перевищує встановлені на території України допустимі параметри (Ст. 1 Закону України «Про автомобільний транспорт»). Максимальна маса, вагове навантаження і габаритні параметри визначені у п. [22.5](https://vodiy.ua/pdr/22/#225) ПДР.  ![](https://vodiy.ua/media/questions/3159_.jpg) |
| **ґ)** | на транспортному засобі, що буксирує;  На транспортному засобі, що буксирує, включене ближнє світло фар, згідно з вимогами цього пункту ПДР.  ![](https://vodiy.ua/media/questions/pdr/9.8_5.jpg) |
| **д)** | у тунелях. |

На всіх механічних транспортних засобах поза населеними пунктами повинні бути ввімкнені денні ходові вогні, а в разі їх відсутності в конструкції транспортного засобу — ближнє світло фар.

Денні ходові вогні мають бути передбачені виробником цього транспортного засобу. Якщо вони встановлені як допоміжне обладнання, але не передбачені конструкцією – водій повинен увімкнути ближнє світло фар.

В умовах недостатньої видимості на механічних транспортних засобах можна ввімкнути дальнє світло фар або додатково протитуманні фари за умови, що це не буде засліплювати інших водіїв.

[9.9](https://vodiy.ua/pdr/9/#99 "постійне посилання")

Аварійна світлова сигналізація повинна бути ввімкнена:

| **a)** | у разі вимушеної зупинки на дорозі;  На автомобілі увімкнена аварійна світлова сигналізація, щоб водії інших транспортних засобів могли завчасно помітити його вимушену зупинку.  ![](https://vodiy.ua/media/questions/1062_.jpg) |
| --- | --- |
| **б)** | у разі зупинки на вимогу поліцейського або внаслідок засліплення водія світлом фар;  Зупинившись на вимогу поліцейського, водій повинен увімкнути аварійну світлову сигналізацію.  ![](https://vodiy.ua/media/questions/1139_6.jpg) |
| **в)** | на механічному транспортному засобі, що рухається з технічними несправностями, якщо такий рух не заборонено цими Правилами;  Автомобіль рухається з технічними несправностями. Водій увімкнув аварійну світлову сигналізацію як попереджувальний сигнал для інших учасників. Побачивши даний сигнал, водії інших автомобілів можуть завчасно перестроїтися на суміжну смугу руху для його випередження.  ![](https://vodiy.ua/media/questions/pdr/14-9-9b.jpg) |
| **г)** | на механічному транспортному засобі, що буксирується;  Під час буксирування водій білого автомобіля увімкнув аварійну світлову сигналізацію згідно з вимогами цього пункту ПДР.  ![](https://vodiy.ua/media/questions/560_.jpg) |
| **ґ)** | на механічному транспортному засобі, позначеному розпізнавальним знаком ![Розпізнавальний знак "Діти"](https://vodiy.ua/media/uploads/8.3.png) «Діти» що перевозить організовану групу дітей, під час їх посадки чи висадки;  Побачивши увімкнену аварійну світлову сигналізацію, водії автомобілів повинні зменшити швидкість і рухатись з особливою обережністю. За потреби – зупинитись, щоб запобігти наїзду на дітей, що можуть раптово з’явитись на проїзній частині.  ![](https://vodiy.ua/media/questions/849__.jpg) |
| **д)** | на всіх механічних транспортних засобах колони під час їх зупинки на дорозі; |
| **е)** | у разі скоєння дорожньо-транспортної пригоди (ДТП). |

[9.10](https://vodiy.ua/pdr/9/#910 "постійне посилання")

Разом з увімкненням аварійної світлової сигналізації слід установити ![Знак аварийної зупинки](https://vodiy.ua/media/uploads/8.18.png) знак аварійної зупинки або миготливий червоний ліхтар на відстані, що забезпечує безпеку дорожнього руху, але не ближче 20 м до транспортного засобу в населених пунктах і 40 м поза ними, у разі:

| **a)** | скоєння дорожньо-транспортної пригоди (ДТП);  Водії, що потрапили у ДТП, включили аварійну світлову сигналізацію, а також виставили знак аварійної зупинки на займаній смузі руху. Таким чином, інші водії зможуть безпомилково ідентифікувати те, що відбувається як ДТП, знизити швидкість руху, приготуватися до об'їзду місця події або до зупинки. Відстань від автомобіля до знака аварійної зупинки у населеному пункті повинна складати щонайменше 20 метрів.  ![](https://vodiy.ua/media/questions/374_.jpg) |
| --- | --- |
| **б)** | вимушеної зупинки в місцях з обмеженою оглядовістю дороги хоча б в одному напрямку менше 100 м. |

[9.11](https://vodiy.ua/pdr/9/#911 "постійне посилання")

Якщо транспортний засіб не обладнано аварійною світловою сигналізацією або вона несправна, треба встановити ![Знак аварийної зупинки](https://vodiy.ua/media/uploads/8.18.png) знак аварійної зупинки або миготливий червоний ліхтар:

| **a)** | ззаду на транспортному засобі, зазначеному в пункті [9.9](https://vodiy.ua/pdr/9/#99) («в», «г», «ґ») цих Правил;  Знак аварійної зупинки, встановлений на автомобілі, інформує інших водіїв про те, що це він рухається з технічними несправностями та у нього не працює аварійна світлова сигналізація.  ![](https://vodiy.ua/media/questions/382_.jpg) |
| --- | --- |
| **б)** | з боку гіршої видимості для інших учасників дорожнього руху у випадку, зазначеному в підпункті «б» пункту [9.10](https://vodiy.ua/pdr/9/#910) цих Правил. |

[9.12](https://vodiy.ua/pdr/9/#912 "постійне посилання")

Миготливе червоне світло, випромінюване ліхтарем, який застосовується відповідно до вимог пунктів [9.10](https://vodiy.ua/pdr/9/#910) і [9.11](https://vodiy.ua/pdr/9/#911) цих Правил, повинно бути добре видно як удень за сонячної погоди, так і в умовах недостатньої видимості.